Znajdujący się dziesiątki metrów niżej wyłożony kamieniem plac przyzywa mnie niczym oaza spokoju. 
Ależ chciałbym opóźnić ten moment... wszakże czas jest jedynym, czego los mi poskąpił.
W ostatnich sekundach znów patrzę na plac w dole i dostrzegam na nim coś, co mnie zaskakuje.
Twoją twarz.
Patrzysz na mnie z cienia. Spojrzenie masz smutne, ale wyczuwam w nim szacunek dla tego, co osiągnąłem. 
Rozumiesz, że nie pozostawiono mi wyboru. 
Z miłości do Człowieka muszę chronić swoje dzieło.
Ono wciąż rośnie... czekając... połyskując w krwistych wodach laguny, w której nie przejrzały się gwiazdy.
Odrywam wzrok od twych oczu, by spojrzeć na horyzont. 
Wysoko nad uciemiężonym światem zanoszę ostatnie błaganie.
