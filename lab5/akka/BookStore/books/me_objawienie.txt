Musiał jeszcze dokładnie rozważyć jedną ważną kwestię. 
Okręt znajdował się tuż za granicami Welonu Perseusza, na samej krawędzi przestrzeni gethów. 
Być może będzie musiał mieć z nimi do czynienia... chociaż, jeśli wszystko pójdzie zgodnie z planem, być może uda mu się użyć „Suwerena”, jako narzędzia kontroli nad gethami.
Niebezpieczeństwo było duże, ale potencjalne zdobycze były warte tak wielkiego ryzyka. 
Musiał po prostu być ostrożny. 
Cierpliwy. 
Będzie działał powoli i rozważnie. 
To może mu zająć długie lata. 
Może nawet dziesięciolecia. 
Ale któregoś dnia to on będzie dysponował całą tajemniczą mocą tego starożytnego okrętu.
I kiedy w końcu uwolni jego prehistoryczną potęgę, wszystko zmieni się już raz na zawsze. 
Turianie nigdy więcej nie będą zmuszeni uginać karku przed wolą Rady.
Tak jak wtedy, kiedy zmuszono ich do wypłaty odszkodowań po zakończeniu Wojny Pierwszego Kontaktu. 
W końcu nadejdzie długo oczekiwany dzień zapłaty dla Przymierza. 
Ludzkość pozna swoje miejsce w szeregu wszystkich innych gatunków istot inteligentnych, które składają hołd Cytadeli.
A kluczem do tego wszystkiego był „Suweren”.
